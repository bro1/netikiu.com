---
aliases:
- /2012/03/23/organizmo-valymas-yra-organizmo-reikalas-o-visa-kita-tik-rinkodaros-terminas/
author: linasj
categories:
- organizmo-valymas
date: '2012-03-23T05:45:19+00:00'
publishDate: '2012-03-23T05:45:19+00:00'
tags:
- daiva-ausra-earle
- egle-kliukaite
- gazuotas-vanduo
- limfodrenazinis-masazas
- organizmo-valymas
- vandens-kokybe
- vanduo-buteliuose
title: Organizmo valymas yra organizmo reikalas, o visa kita - tik rinkodaros terminas
---
***Trumpai: rinkoje esančios organizmo valymo priemonės nepadės. Tačiau nepamirškite, kad organizmas išsivalys pats. (Išskyrus kai kuriuos konkrečius apsinuodijimo atvejus, kuriais būtina kreiptis į medikus).***

Balsas rašo patarimus apie tai, kaip [valyti](http://www.balsas.lt/naujiena/587573/kaip-issivalyti-organizma) organizmą:

> Be vandens žmogus gali išgyventi 2–3 paras. Filtruodamasis per inkstus ir kepenis, vanduo iš organizmo išneša ir susikaupusius toksinus. „Negalima pamiršti, kad nekokybiškas geriamasis vanduo gali būti įvairių užkrečiamųjų žarnyno ligų priežastimi“, – švaraus vandens svarbą pabrėžė D.A.Earle.
> 
> Gerti derėtų negazuotą vandenį. „Bėgant metams žmogaus organizmas rūgštėja, todėl geriau rinktis neutralų arba šiek tiek šarminį vandenį. Jo galite įsigyti parduotuvėje. Aišku, geriausia būtų prie namų turėti nuosavą artezinį gręžinį – jo vandens, kitaip nei iš vandentiekio, kuriame būna chloro ir kitų iš senų vamzdynų patenkančių priemaišų, nebūtina filtruoti, jeigu jame nėra geležies ar kalcio karbonato pertekliaus“, – aiškino medikė.
> 
> [...]
> 
> Norint išvalyti organizmą, papildomai, anot D.A.Earle, galima išbandyti ir [elektromechaninį vakuuminį limfodrenažinį masažą](http://www.naturamunda.lt/tradicines-medicinos-gydymo-budai/limfodrenazinis-elektromechaninis-vakuuminis-masazas.html). Šios procedūros metu pašalinami organizme susikaupę toksinai, medžiagų apykaitos produktai, pagerėja audinių aprūpinimas deguonimi.
> 
> [...]
> 
> Dažniausiai dėl organizmo užterštumo kaltinami kraujyje bei audiniuose besikaupiantys šlakai ir toksinai. Norint, kad šios medžiagos iš organizmo pasišalintų, būtina daugiau dėmesio skirti mitybai.
> 
> [...]
> 
> Per dieną turėtumėte išgerti bent 1,5–2 litrus (apie 8–10 stiklinių) paprasto vandens – sultys ar saldinta stipri arbata netinka.


Pradėsiu nuo to, kad dauguma tame straipsnyje pateiktų patarimų jums ko gero nepakenks (nebent bandysite jais spręsti tikrai egzsituojančią sveikatos problemą). Apsinuodijus kokiom nors konkrečiom medžiagom (pvz. gyvsidabriu, paracetamoliu ir kt.) kuo skubiau kreipkitės į gydytojus).

O dabar apie konkrečius teiginius:

> Be vandens žmogus gali išgyventi 2–3 paras. Filtruodamasis per inkstus ir kepenis, vanduo iš organizmo išneša ir susikaupusius toksinus. „Negalima pamiršti, kad nekokybiškas geriamasis vanduo gali būti įvairių užkrečiamųjų žarnyno ligų priežastimi“, – švaraus vandens svarbą pabrėžė D.A.Earle.


Taip, tai tiesa, tačiau nepamirškite, kad vanduo yra pagrindinė sudedamoji visų gėrimų dalis ir sudaro gan didelę įvairių maisto produktų dalį.

> Gerti derėtų negazuotą vandenį. „Bėgant metams žmogaus organizmas rūgštėja, todėl geriau rinktis neutralų arba šiek tiek šarminį vandenį. Jo galite įsigyti parduotuvėje. Aišku, geriausia būtų prie namų turėti nuosavą artezinį gręžinį – jo vandens, kitaip nei iš vandentiekio, kuriame būna chloro ir kitų iš senų vamzdynų patenkančių priemaišų, nebūtina filtruoti, jeigu jame nėra geležies ar kalcio karbonato pertekliaus“, – aiškino medikė.


Rekomendacija pirkti vandenį parduotuvėje yra labai prasta. Vandentiekio vandens kokybė paprastai nė kiek nenusileidžia buteliuose parduodamam vandeniui. Sutinku, kad kartais patogu su savimi turėti butelį vandens, tačiau tikėtis, kad tas vanduo bus naudingesnis jūsų sveikatai nei tas pats butelis pripildytas vandens iš čiaupo jūsų virtuvėje yra labai naivu. Pvz apie Vilniaus vandentieko vandens kokybę, galite paskaityti [čia](http://www.vv.lt/lt/vandens_kokybe/).

Patarimas negerti gazuoto vandens irgi nepagrįstas. Žinau, kad šį kartą mano šaltinis - [wikipedia](http://en.wikipedia.org/wiki/Carbonated_water#Health_effects) - yra nelabai rimtas, tačiau joje nenurodoma jokių esminių su gazuotu vandeniu susijusių rizikų, o kai kuriais atvejais yra tikėtina, kad gazuotas vanduo yra naudingesnis nei negazuotas.

> Norint išvalyti organizmą, papildomai, anot D.A.Earle, galima išbandyti ir elektromechaninį vakuuminį limfodrenažinį masažą. Šios procedūros metu pašalinami organizme susikaupę toksinai, medžiagų apykaitos produktai, pagerėja audinių aprūpinimas deguonimi.


Tas limfodrenažinis masažas papuola į tą pačią kategoriją kaip ir visokios akupunktūros, homeopatijos, taurių statymai ir ligų diagnozavimas pagal akies rainelę - jie veikia tik tiek, kiek "gydytojai" sugeba jus įtikinti, kad jie veikia.

> Per dieną turėtumėte išgerti bent 1,5–2 litrus (apie 8–10 stiklinių) paprasto vandens – sultys ar saldinta stipri arbata netinka.


Tai, gan įdomus klausimas. Rekomendacija gerti 1,5-2l vandens per dieną yra ne ką daugiau nei miestyo legenda. Taip, žmogui reikia gauti pakankamai skysčių, tačiau tai nebūtinai turi būti vanduo, skysčiai gaunami visų gėrimų ir kone viso maisto pavidalu.  Dirbant karštoje sausoje aplinkoje jų reikės daugiau, vėsioje aplinkoje - mažiau. Dirbant aktyvų darbą - daugiau, dirbant biure - mažiau. Jeigu tikrai įdomu, pasiskaitytkite pasaulio sveikatos organizacijos pateikiamą įvairių mokslinių tyrimų [apžvalgą](http://www.who.int/water_sanitation_health/dwq/nutwaterrequir.pdf) (angliškai). Sultys ir saldinta stipri arbata nelabai dideliais kiekiais tikrai nieko neužterš, tiesiog reikėtų nepamiršti, jog nereikėtų perdozuoti cukraus (kurio sultyse yra daug). Tad drąsiai gerkite įvairių skysčių!

> Dažniausiai dėl organizmo užterštumo kaltinami kraujyje bei audiniuose besikaupiantys šlakai ir toksinai. Norint, kad šios medžiagos iš organizmo pasišalintų, būtina daugiau dėmesio skirti mitybai.


Norėčiau atkreipti dėmesį, į tai, kad "organizmo užterštumas" yra iš esmės žmonių, norinčių lengvai pasipelnyti jūsų pinigais sukurtas terminas. Organizmas neužsiteršia taip nei iš šio nei iš to, įvairūs organai kuo sėkmingiausiai susitvarko su pavojingomis medžiagomis. Inkstai, žarnynas, kepenys ir kiti organai kuo sėkmingiausiai dalyvauja jūsų organizmo valyme ir jokios papildomos pagalbos jiems nereikia. Žinoma, jeigu padauginote alkoholio (organizmas tai traktuos kaip taršalus ir su tuo susidoros), tiesiog duokite jam laiko ir neapnuodykite alkoholiu. Jeigu padauginote riebaus maisto (suvartojote per daug kalorijų!) - pabandykite bent šiek tiek apriboti kalorijų kiekį. Jeigu valgote daug vienodo maisto - paįvairinkite racioną. Tačiau nesitikėkite, kad kažkokia ypatinga dieta, masažas ar 2 litrai vandens išvalys (ar padės išvalyti) jūsų organizmą.

Tad apibendrinimas:
* vartokite pakankamai skysčių (nebūtinai vandens)
* nebijokite gazuoto vandens
* nešvaistykite pinigų buteliuose parduodamam vandeniui (nebent perkate jį dėl patogumo arba įvaizdžio)
* nešvaistykite pinigų limfodrenažiniam masažui - tai tik placebas
* nepiktnaudžiaukite cukrumi (visų pirma dėl svorio, ir taip dėl to, kad yra tyrimų leidžiančių manyti, kad didelis cukraus suvartojimas gali padidinti vėžio riziką)
* netikėkite marketingo terminu "organizmo valymas" - mano žiniomis nė vienas rinkoje esanti produktas nepadės apvalyti jūsų organizmo
* pasistenkite neapsinuodyti


Laukiu patvirtinimų ir pataisymų, ypač iš medikų!
