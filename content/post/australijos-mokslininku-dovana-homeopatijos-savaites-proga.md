---
_publicize_pending:
- 1
aliases:
- /2014/04/14/australijos-mokslininku-dovana-homeopatijos-savaites-proga/
author: linasj
categories:
- homeopatija
date: '2014-04-14T10:26:30+00:00'
publishDate: '2014-04-14T10:26:30+00:00'
tags:
- homeopatija
- homeopatijos-informavimo-savaite
- homeopatijos-savaite
- kas-yra-homeopatija
- nuo-ko-padeda-homeopatija
title: "Australijos mokslinink\u0173 dovana homeopatijos savait\u0117s proga"
---
*Pastaba: Nemaišykite homeopatijos su gydymu žolelėmis - tarp šių dalykų beveik nieko bendro.*

Šią savaitę (balandžio 10-16 dienomis) Lietuvoje yra [minima](http://pranesimai.elta.lt/news/public_view/73416) homeopatijos savaitė. Šios savaitės metu "Pasaulinė informavimo apie homeopatiją organizacija" su visokiais šundaktariais skleidžia **dezinformaciją** apie homeopatiją ir skatina žmones naudoti šį žinomai neveikiantį "gydymo" būdą.

Jeigu norite susipažinti su paprastu paaiškinimu, kas gi yra ta homeopatija, skaitykite šiuos straipsnius:
* Keleto metų senumo Gero Ateisto įrašas apie [homeopatiją](http://blog.lrytas.lt/ateistas/2010/04/07/informavimo-apie-homeopatija-savaite/)
* Mano ankstesnis įrašas apie tai, kaip [gaminami](http://netikiu.com/2012/01/26/finansinis-patarimas-1/) "homeopatiniai preparatai"


Kaip ten bebūtų, Australijos mokslininkai ir valdžia pateikė mielą siurprizą - apžvelgė literatūrą ir tyrimus ir paskelbė, kad homeopatija neveikia.

Australijos nacionalinė sveikatos ir medicininių tyrimų taryba (pagrindinė organizacija palaikanti sveikatos ir medicinos tyrimus, teikianti sveikatos patarimus Australijos bendruomenei, sveikatos specialistams ir vyriausybinėms organizacijoms) paskelbė išsamios [homeopatijos tyrimų apžvalgos](https://www.nhmrc.gov.au/media/releases/2014/nhmrc-releases-complementary-medicine-resource-and-opens-public-consultation-dra), kurioje buvo tiriamas homeopatijos efektyvumas 68 sveikatos sutrikimams, suvestinę (pilnas juodraščio tekstas PDF formatu [čia](https://www.nhmrc.gov.au/guidelines/publications/cam001)). Suvestinėje skelbiama:

> Apžvelgus dabartinius tyrimus nustatyta, kad nėra patikimų duomenų, rodančių homeopatijos efektyvumą.


Kiek suprantu, jie laikėsi politiškai korektiško tono, nes gerokai tikslesnis apibūdinimas yra: tyrimai rodo, kad homeopatija neveikia, visos mokslo šakos kartu sudėjus rodo, kad homeopatija negali veikti, o homeopatijos atsiradimo istorija ir principai rodo, kad tai paprasčiausias pseudo-mokslas.
