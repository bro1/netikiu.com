---
aliases:
- /2012/05/11/laisve-priimti-kenksmingus-sprendimus-pries-vartotoju-teisiu-apsauga-ir-pries-kokybes-kontrole/
author: linasj
categories:
- sveikata-ir-medicina
date: '2012-05-11T03:15:53+00:00'
publishDate: '2012-05-11T03:15:53+00:00'
title: "Laisvė priimti kenksmingus sprendimus naikina vartotojų teisių apsaugą ir kokybės kontrolę"
---
Aš esu didelis laisvos rinkos šalininkas ir labai labai palaikau konkurenciją, ir ypač laisvą informuotą pasirinkimą.

Deja, kai kurie žmonės nelabai supranta, kas yra tas informuotas pasirinkimas. Štai Bernardinams paskelbus straipsnį apie homeopatiją, atsirado keletas [komentatorių](http://www.bernardinai.lt/straipsnis/2012-05-04-homeopatija-vaistai-ar-pavojus-spreskite-patys/81630/comments#list) pasišovusių ginti alternatyviąją mediciną:

> Kokia REALYBĖ, kaip yra pas mus? Kai jau niekas nepadeda(chemija ir peilis), žmogus NORĖDAMAS GYVENTI, ieško pagalbos PATS. Yra gydytojų kategorija, kurie domisi netradicine liaudies medicina, homeopatija. O yra tokių - kuris pasako, aš - ne homeopatas. Visi žinome , kad šalia tradicinės medicinos, egzistuoja ir alternatyvioji medicina, tai gydymas adatomis, žolėmis badavimu, vandeniu, joga, įvairūs masažai, homeopatija ir kiti sveikatinimo ir gydymo būdai. Tačiau ši papildoma medicina nėra įteisinta, niekas nerengia šiai sričiai reikalingų specialistų ir dažnai tuo užsiima apsišaukėliai. Norisi tikėti, kad ir Lietuvoje alternatyvioji medicina bus įteisinta ir aš galėsiu RINKTIS.


Tokį komentarą aš traktuoju, kaip kvietimą atsisakyti bet kokios kokybės kontrolės medicinos srityje ir nustoti ginti pacientų teises. Tai kvietimas įteisinti šarlatanus ir užkrauti visą medicinos ekspertizę ant pacientų pečių.

Susirgai kokia nors liga ir eik mokytis prieš susitikimą su daktaru, kurie gydymo būdai yra efektyvūs, kurie neefektyvūs. Kokie šalutiniai gydymo efektai, kokios alternatyvos. Gerai dar, jei mokykloj pro langą nežiopsojai per pamokas ir supranti kaip veikia chemija, fizika, biologija, statistika, kas yra evoliucija, energija, imuninė sistema, jeigu suvoki, kaip veikia placebas ir žmogaus psichologija ir jeigu turi priėjimą prie įvairių mokslinių ir medicininių duomenų bazių. Tuomet pakenčiami šansai, kad kai kuriais atvejais atskirsi efektyvų gydymą nuo šarlatano pasakų...

O jeigu viso to nesuvoki?

Tuomet mums jau tenka pasikliauti ekspertais. Būtent, ne šundaktariais pasišovusiais jums į nugarą adatų subesti, ne šundaktariais suokiančiais apie natūralias priemones ir energijos subalansavimą, o daktarais. Reikia pasikliauti, mokslininkais, kurie išsiaiškino, kas veikia ir kas ne. Pasikliauti daktarais, kurie supranta, kaip veikia mokslas. Pasikliauti daktarais, kuriuos jau atfiltravo švietimo ir mokslo kokybės užtikrinimo sistema. Pasikliauti mokslu, kuris yra pastoviai save taisanti sistema.

Reikalavimas valstybei įteisinti visokius medicinos šarlatanus yra tolygus reikalavimui sunaikinti medicinos kokybės kontrolę.
