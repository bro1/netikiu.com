---

aliases:
- /2014/07/12/skausmas-placebas-ir-nuskausminamuju-vartojimas/
author: linasj
categories:
- sveikata-ir-medicina
date: '2014-07-12T06:08:17+00:00'
publishDate: '2014-07-12T06:08:17+00:00'
tags:
- placebas
- placebo-efektas
title: "Skausmas, placebas ir nuskausminamųjų vartojimas"
---
Placebo efektas nėra stebuklas. Nepaisant to, kad populiariojoje spaudoje placebo efektui priskiriamos stebuklingos savybės, placebo efektas visgi nėra toks galingas. Ir tai nėra realybės valdymas mintimis (mind over mater)!

**Apibrėžimas**

Klinikiniuose tyrimuose placebo efektas turi labai specifinį [apibrėžimą](http://theness.com/neurologicablog/index.php/the-placebo-effect-proven/). Tai yra bet kokie pamatuojami efektai neįskaitant fiziologinės reakcijos į patį gydymą. Tai apima bet kokią fiziologinę reakciją kylančią dėl tikėjimo gydymu ir daugelį psichologinių faktorių. Pavyzdžiui žmonės [linkę pranešti apie pasikeitimus](http://en.wikipedia.org/wiki/Reporting_bias) nei apie nepasikeitusią situaciją. Žmonės yra [linkę patvirtinti norimus rezultatus](http://en.wikipedia.org/wiki/Confirmation_bias). Žmonės yra linkę sau pateisinti riziką ir iššvaistytas pastangas. Placebo efektas apima ir nespecifinius dalyvavimo tyrime efektus: žmonės save prižiūri labiau, kai jie yra stebimi arba kai jiems pastoviai primenama apie jų ligą ir kai juos skatina viltis. Klinikiniai tyrimai taip pat paveikia ir kitus dalykus. Pavyzdžiui tyrime dalyvaujantis žmogus bus labiau linkęs vartoti kitus jam jau anksčiau paskirtus vaistus, gali maitintis sveikiau ar daugiau sportuoti.

**Placebo efektas subjektyviai ir objektyviai**

Placebo efektas yra "galingas" tik tuomet, kai paklausi paciento: ar jautiesi geriau? Ar mažiau skauda? Tačiau pradėjus matuoti poveikį bet kuriuo objektyviu požiūriu placebo efektas staiga absoliučia dauguma atvejų visiškai išnyksta.

Aha! Bet gi skausmo objektyviai nepamatuosi? Skausmą žmogus įvertina subjektyviai - jeigu asmuo teigia, kad jam mažiau skauda, tai ko gero jam iš tikro ir skauda mažiau? Ne visai... nepaisant to, kad į žmogaus galvą neįlįsi, skausmo stiprumui pamatuoti galima pasirinkti objektyvius netiesioginius kriterijus: pvz. jeigu tai sąnario skausmas, galima pamatuoti kiek pasikeičia sąnario lankstumas po placebo? (Nepasikeičia!). Beveik bet kuriam skausmo tipui tinka ir kitas netiesioginis kriterijus - kiek pasikeičia nuskausminamųjų vaistų vartojimas po placebo (Nepasikeičia!).

**Ar placebas gali sukelti objektyvių pokyčių?**

Taip, bet panašu, kad dažniausiai tai tik netiesioginis poveikis. Tarkime, kad sergate chroniška liga, taip pat jums pastoviai skauda galvą. Po placebo efektą sukėlusios procedūros jums pradeda atrodyti, kad jaučiatės kiek geriau ir vietoj to, kad nuvirstumėte namie ant sofos, su ta pačia skaudančia galva, kurios skausmą subjektyviai vertinate nebe taip baisiai, išeinate pasivaikščioti. Po savaitės tokio lengvo sportavimo tikrai pradedate jaustis geriau.

**Nuorodos**

* Podcast'as [Quackcast 31. Green our SCAM.](http://www.quackcast.com/spodcasts/files/ac88a85d3cbb624ed867163ebb369df7-30.html)
* [“The” Placebo Effect Proven?](http://theness.com/neurologicablog/index.php/the-placebo-effect-proven/)

