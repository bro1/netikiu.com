---
_oembed_6aabc799181e9e8d084292e6c57c0891:
- '{{unknown}}'
_publicize_pending:
- 1
aliases:
- /2013/11/04/laiskas-sveikatos-apsaugos-ministerijai-del-alternatyviosios-medicinos/
author: linasj
categories:
- uncategorized
date: '2013-11-04T02:46:32+00:00'
publishDate: '2013-11-04T02:43:54+00:00'
title: "Lai\u0161kas Sveikatos apsaugos ministerijai d\u0117l alternatyviosios medicinos"
---
Sveikatos apsaugos ministerija [pakvietė](http://sam.lt/go.php/lit/Papildomoji_ir_alternatyvioji_medicina__/4243) visuomenę dalyvauti diskusijose dėl Papildomosios ir alternatyviosios medicinos reguliavimo:

> Sveikatos apsaugos ministro įsakymu sudaryta darbo grupė netradicinės medicinos problemoms spręsti aptarė šios srities teisinio reglamentavimo galimybes ir iššūkius, numatė konkrečius žingsnius. Visuomenė taip pat kviečiama aktyviai dalyvauti ir ministerijos el. paštu info@sam.lt iki lapkričio 6 d. išsakyti savo nuomonę bei teikti siūlymus vieningai netradicinės medicinos metodų, produktų ir paslaugų sistemai Lietuvoje sukurti.


Tad aš kviečiu visus, kuriems rūpi, kad visa medicina būtų saugi ir veikianti siųsti savo atsiliepimus LR sveikatos apsaugos ministerijai. Mano laiškas kaip Google Docs [dokumentas](https://docs.google.com/document/d/12cnKZrMxpJj60qRzvzw_W8EPzUdQbp2bqjVeEU0-PTs/edit?usp=sharing) pateikiamas čia, jeigu norite turėti kokį nors pradinį šabloną savo laiškui.

Laiškas, kurį išsiunčiau aš:

Sveiki,
mane jau daugelį metų domina sveikatos sistemos klausimas. Mane ypač neramina tai, kad Lietuvoje knibžda daug organizacijų žadančių stebuklus, tačiau iš tikro, teikiančių neveikiančias (o kartais ir sveikatai pavojingas) alternatyviosios ir papildomosios medicinos paslaugas.
Aš labai norėčiau, kad Lietuvoje nebūtų kartojamos kitų šalių jau padarytos klaidos ir kad reguliavimas gintų pacientus, o ne alternatyviosios medicinos industrijos interesus. Kad reguliavimas užtikrintų tinkamą pacientų informavimą ir remtųsi tinkamai kontroliuojamais bei išsamiais mokslo tyrimais.

Šiomis temomis jau keletą metų rašau tinklaraštyje [http://netikiu.com](http://netikiu.com/)

**Ko derėtų siekti?**

Reikėtų siekti, kad būtų ginamos vartotojų ir pacientų teisės:
1. kad vartotojai būtų informuojami (apie tinkamai kontroliuojamus mokslinius tyrimus, kurie pagrindžia ar paneigia gydymo priemonės ar paslaugos efektyvumą), apie galimus šalutinius poveikius ir keliamą riziką
2. kad vartotojams nebūtų teikiamos žinomai neveikiančios gydymo priemonės ir paslaugos t.y. dalykai, kurių efektyvumas yra ne didesnis už placebo efektą (pvz. homeopatija, akupunktūra, didelės vitaminų dozės, manualinė terapija, ir pan.)
3. kad vartotojams nebūtų teikiamos sveikatos paslaugos, kurių efektyvumas bei saugumas yra nepatikrintas bei neįtikėtinas remiantis naujausiomis mokslo žiniomis.

Reikėtų siekti, kad įmonės teikiančios su sveikata susijusias paslaugas, negalėtų skleisti nepagrįstų teiginių (pvz. apie imuniteto stiprinimą, apie detoksifikaciją, apie homeopatijos (cukraus tablečių) galimybę išgydyti nuo bet kokios ligos), negalėtų be tinkamai kontroliuojamų klinikinių tyrimų teigi, kad viena ar kita žolelė ar jų kombinacija padės nuo vienos ar kitos ligos.

Reikėtų siekti, kad įmonės negalėtų skleisti ir abstrakčių, nespecifinių teiginių, kurie skatintų vartotojus, prieiti neteisingų išvadų apie gydymo priemonių veikimą ar efektyvumą. Pvz. "magnetinis pakabukas tinkamas naudoti esant artritui" (konkrečiai neteigiama, kad pakabukas išgydys ar padės nuo artrito, bet pirkėjui peršama mintis, kad taip nutiks).

Ir svarbiausia, nesukurti dvigubų standartų - vienodi standartai turėtų būti taikomi visoms medicinos paslaugoms, tiek įprastai medicinai, tiek ir alternatyviajai medicinai.

**Apie patį terminą "alternatyvioji medicina"**

Visų pirma, norėčiau atkreipti dėmesį, kad gydymo skirstymas į mediciną ir alternatyviąją mediciną yra neteisingas ir prisideda tik prie dvigubų standartų taikymo.
Gydymo būdas arba veikia, arba neveikia.
Gydymo būdas arba yra patikrintas, arba yra nepatikrintas.
Jeigu jis nepatikrintas, tai kodėl leidžiama eksperimentuoti su žmonėmis?
Jeigu gydymo būdas yra patikrintas ir veikia - tai reiškia, kad jis gali būti alternatyva tik kitam veikiančiam gydymo būdui.
Jeigu gydymo būdas yra patikrintas ir neveikia - tai kokia gi čia alternatyva?

**Reguliavimas**

Negalima atiduodi alternatyviosios medicinos licenzijavimo ir akreditavimo šių šakų profesinėms organizacijoms, nes kitų šalių patirtis rodo, jog tai padeda tik konkurencijos eliminavimui ir aptarnavimo kokybei, tačiau ne paslaugų veikimui, saugumui ar efektyvumui užtikrinti.

Tokį reguliavimą turėtų atlikti su alternatyviąja medicina jokių sąsajų neturinčios organizacijos ir medicinos ekspertai.

Reikėtų užtikrinti, kad procesas leidžiantis apskųsti neveikiančias (bei įtariamai neveikiančias) medicinos priemones bei paslaugas būtų lengvas. Kad įmonės, kurių paslaugos ar priemonės yra apskųstos privalėtų nedelsiant pateikti saugumo ir efektyvumo įrodymus, o nepateikus pakankamų įrodymų, būtų labai griežtai baudžiamos.

**Konkrečios alternatyviosios medicinos sritys ir jų keliama grėsmė Lietuvos žmonių sveikatai**

Akupunktūra. Tinkamai kontroliuojamų tyrimų apžvalgos vienareikšmiškai teigia, jog akupunktūra neveikia ir negali veikti. Turint omenyje, kad akupunktūra neveikia ir kelia šiokią tokią infekcijų riziką reikėtų uždrausti teikti akupunktūros paslaugas (nebent kas nors ilgainiui pateiktų tinkamų įrodymų, kad akupunktūra veikia specifinėms indikacijoms). [[1]](http://www.ncbi.nlm.nih.gov/pubmed/18652588?ordinalpos=2&itool=EntrezSystem2.PEntrez.Pubmed.Pubmed_ResultsPanel.Pubmed_DefaultReportPanel.Pubmed_RVDocSum) [[2]](http://www.nejm.org/doi/full/10.1056/NEJMct0806114)

Homeopatija. Homeopatija neveikia ir negali veikti, tai paprasčiausiai prieštarautų visoms fizikos ir chemijos žinioms. Tai patvirtina ir Jungtinės Karalystės mokslo ir technologijos komiteto išvados [[3]](http://www.publications.parliament.uk/pa/cm200910/cmselect/cmsctech/45/45.pdf)
Taip pat labai neramina tai, kad Lietuvoje kai kurie universitetai moko būsimuosius vaistininkus, kaip gaminti (žinomai neveikiančius) homeopatinius preparatus.

Manualinė terapija (osteopatija ir chiropraktika). Praktiškai osteopatija ir chiropraktika gali minimaliai pagelbėti tik nuo nugaros skausmo. Nepaisant to šių paslaugų teikėjai žada pagalbą nuo įvairių ligų, nuo kurių osteopatija ir chiropraktika negali padėti [[12]](http://www.sciencebasedmedicine.org/reference/chiropractic/#research).

Maisto papildai - vitaminai, mineralai ir žolelės. Nepaisant jų populiarumo, tai yra vaistai, kurie gali būti veiksmingi, neveiksmingi ir pavojingi sveikatai, todėl turėtų būti reguliuojami taip pat griežtai, kaip ir visi kiti vaistai
Vitaminai. Daugelis tyrimų rodo, kad vitaminų trūkumas didiną ligų riziką, tačiau didelės vitaminų dozės nuo tų ligų neapsaugos [[4]](http://umm.edu/health/medical/altmed/supplement/vitamin-c-ascorbic-acid)), o daugeliu atvejų ir padidins širdies sutrikimo, vėžio riziką ar mirtingumą ([[5]](http://www.ncbi.nlm.nih.gov/pubmed/8602180) , [[6]](http://www.cancer.org/treatment/treatmentsandsideeffects/complementaryandalternativemedicine/herbsvitaminsandminerals/vitamin-e))
Maisto papildų kokybė prastai tikrinama, juose dažnai pasitaiko teršalų, sudėtyje nenurodytų medžiagų, ar panašiai atrodančių substitutų [[7]](http://www.biomedcentral.com/1741-7015/11/222) [[8]](http://theness.com/neurologicablog/index.php/whats-in-your-herbal-supplement/).

Magnetiniai čiužiniai, pakabukai, energetiniai kristalai, holografinėsapyrankės - jų yra daugybė, jie neveikia, juos pigu pagaminti, jų gamintojai ir pardavėjai labai retai nubaudžiami už nepagrįstus pažadus (klaidinančią reklamą). [[9]](http://www.heraldsun.com.au/news/national/power-wristbands-banned-and-refunds-ordered-by-accc/story-e6frf7l6-1225975163514), [[10]](http://www.delfi.lt/verslas/verslas/biomagnetini-ciuzini-nusipirkusiai-kaunietei-stebuklai-baigesi-sumokejus-pinigus.d?id=63161998#ixzz2j8b36IsT), [[11]](http://www.delfi.lt/verslas/verslas/uz-dr-levineo-magnetines-juosteles-837-tukst-lt-bauda.d?id=61876843).

Tai tik maža dalis įvairių alternatyviosios medicinos sričių. Deja ir kitose srityse (aurikologija, refleksologija, reiki, terapinis prisilietimas, gydymas maldomis, gydymas kristalais, smilkalais, kvapais, ausų žvakės, kavos klizmos ir kt.) dominuoja tos pačios problemos:

* daugeliu atvejų jau yra pakankamai įrodymų, kad šie metodai neveikia;
* kitais atvejais nėra įrodymų, kad šie metodai veikia ir yra pakankamai teorinio pagrindo manyti, kad jie neveikia;
* dar kitais atvejais šie metodai yra rizikingi (t.y. jų keliama rizika didesnė už teikiamą naudą);
* dar kitais atvejais šie metodai ir priemonės yra žinomai pavojingi.



**Trumpas apibendrinimas**

Svarbiausia prisiminti, jog tai turėtų būti ne alternatyviosios medicinos industrijos gynimo, o veikimą, efektyvumą, saugumą ir vartotojų informavimą užtikrinantis įstatymas.
Pacientų teisėms ir pacientų pasirinkimui užtikrinti, svarbiausia išsami ir teisinga informacija. Šią informaciją privalo pateikti alternatyviosios medicinos priemonių ir paslaugų gamintojai, pardavėjai ir teikėjai.

pagarbiai
Linas Jakučionis
[adresas pašalintas]
