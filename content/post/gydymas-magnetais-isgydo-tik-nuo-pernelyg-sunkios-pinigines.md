---
_publicize_pending:
- 1
aliases:
- /2013/11/01/gydymas-magnetais-isgydo-tik-nuo-pernelyg-sunkios-pinigines/
author: linasj
categories:
- alternatyvi-medicina
date: '2013-11-01T03:01:22+00:00'
publishDate: '2013-11-01T03:00:37+00:00'
title: "Gydymas magnetais i\u0161gydo tik nuo pernelyg sunkios pinigin\u0117s"
---
Lietuvoje neseniai “Torpol Baltija” nubausta už “gydančių” magnetinių čiužinių pardavimą. Valstybinė akreditavimo sveikatos priežiūros veiklai tarnyba [nustatė](http://vvtat.lt/index.php?73108793), kad nėra pateikta aiškių įrodymų apie šių čiužinių su magnetais teigiamą gydomąjį poveikį. Čiužiniai tik vienas iš galybės visokiausių magnetinių prietaisų, kuriuos visokie šarlatanai pardavinėja patikliems klientams. Jie dar pardavinėja magnetinius pakabukus, karolius, vėrinius, įtvarus, žiedus, šukas, diržus ir kt.

Mokslu grįstos medicinos [tinklaraštyje (bloge) rašoma](http://www.sciencebasedmedicine.org/can-magnets-heal/) (vertimas):

> 
> Tikėjimas gydomąja magnetų ir magnetinių laukų galia gyvuoja nuo magnetų atradimo prieš keletą tūkstančių metų. 18 amžiaus pabaigoje, Franz Anton Mesmer, liūdnai pagarsėjęs šarlatanas, tikino, kad jis galėtų išgydyti naudodamas “gyvūnų magnetizmą”. 19 amžiuje gydytojai magnetais buvo įprasti. Pvz. D.D. Palmeris gydydavo magnetais prieš sukurdamas chiropraktiką (manualinę terapiją). Magnetiniai prietaisai kasdieniams skausmams malšinti pastaruoju metu išpopuliarėjo ir toliau populiarėja. Šiandien tai jau yra daugiamilijardinė pramonė.
> 
> 
> Tačiau moksliniai tyrimai, apskritai, neparemia magnetų naudojimo specifinėms medicininėms indikacijoms, o absoliuti dauguma (gal netgi ir visi) reklaminių teiginių apie magnetinių prietaisų efektyvumą yra arba neteisingi, arba nepagrįsti ir neturintys teorinio pagrindo veikti (implausible).


Ar statiniai magnetai gydo?
---------------------------


Ne, magnetai nuo nieko neišgydys ir nuo nieko neapsaugos.
Magnetiniai čiužiniai, magnetinės apyrankės, magnetiniai pakabukai, magnetiniai įtvarai - visi šie dalykai yra tik pinigų švaistymas ir jūsų sveikatos neapsaugos, nepagerins ir nuo nieko neišgydys.


Ar jie pagerins kraujo apytaką? Ne!


Kodėl? Ogi todėl, kad nėra jokio mechanizmo, kuriuo statinis magnetinis laukas galėtų kaip nors paveikti mūsų organizmą, ląsteles, kraują ir pan.


Žinoma, visų tokių prietaisų pardavėjai aiškins jums apie jonus, ir apie tai geležis kraujo ląstelėse yra veikiama magnetų, bet tai bus paprasčiausias melas arba nekritiškas melų atkartojimas.


Argi medicinoje nenaudojami magnetai?
-------------------------------------


Magnetai iš tiesų naudojami medicinoje. Pvz. magnetinio rezonanso tomografas diagnostikai naudoja stiprius magnetus.
Taip pat, yra tyrimų rodančių, kad kintamasis magnetinis laukas gali [minimaliai įtakoti](http://www.ncbi.nlm.nih.gov/pubmed/16297820?ordinalpos=2&itool=EntrezSystem2.PEntrez.Pubmed.Pubmed_ResultsPanel.Pubmed_RVDocSum) kaulų įskilimų gijimą. Kaip ten bebūtų, organizmo poveikiui reikalingas labai stiprus kintamasis elektromagnetinis laukas, o tokio lauko jūs nesukursite su statiniais palyginus silpnais magnetais.


Ar magnetiniai prietaisai pavojingi?
------------------------------------


Magnetiniai čiužiniai, apyrankės ir kt. yra tiesiogiai nepavojingi sveikatai, tačiau, kaip ir absoliuti dauguma alternatyviosios “medicinos” priemonių, magnetų vartojimas švaisto jūsų pinigus bei potencialiai atideda diagnostiką ir tinkamą gydymą, taip didindamas ligų keliamą riziką.
Nuorodos
--------


* Delfi: [Biomagnetinį čiužinį nusipirkusiai kaunietei stebuklai baigėsi sumokėjus pinigus](http://www.delfi.lt/verslas/verslas/biomagnetini-ciuzini-nusipirkusiai-kaunietei-stebuklai-baigesi-sumokejus-pinigus.d?id=63161998#ixzz2j8b36IsT)
* Valstybinė vartotojų teisių apsaugos tarnyba: [UAB „Torpol Baltija“ už nesąžiningą komercinę veiklą skirta 69000 litų bauda](http://vvtat.lt/index.php?73108793)
* Delfi: [Už dr. Levine‘o magnetines juosteles – 83,7 tūkst. Lt bauda](http://www.delfi.lt/verslas/verslas/uz-dr-levineo-magnetines-juosteles-837-tukst-lt-bauda.d?id=61876843)
* Science-Based Medicine blog: [Can Magnets Heal?](http://www.sciencebasedmedicine.org/can-magnets-heal/)



