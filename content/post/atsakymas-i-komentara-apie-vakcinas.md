---
_publicize_pending:
- 1
aliases:
- /2014/03/04/atsakymas-i-komentara-apie-vakcinas/
author: linasj
categories:
- vakcinavimas
date: '2014-03-04T10:37:32+00:00'
publishDate: '2014-03-04T10:37:32+00:00'
tags:
- antivakcinavimas
- kokliusas
- privalomas-skiepyjimas
- privalomi-skiepai
- skiepai-vaikams
- skiepu-kalendorius
- stablige
- vaiku-skipyjimas
- vakcina
- vakcinavimas
- vakcinavimo-kalendorius
title: "Atsakymas \u012F komentar\u0105 apie vakcinas"
---
Prieš keletą savaičių (dar prieš pasipilant žiniasklaidos straipsniams susijusiems su SAM projektu nepriimti nevakcinuotų vaikų į ikimokyklines ugdymo įstaigas) po įrašu "[Nevakcinavimo pasekmės](http://netikiu.com/2011/04/26/nevakcinavimo-pasekmes/)" sulaukiau tokio ASL komentaro:

> kas per teorija apie bandos imuniteta,tipo skiepitieji apsaugo neskiepitus,tai ko jus skiepitieji bijote,pasiskiepijote ir nebijokite kas ten skiepijos ar ne ne jusu reikalas.Ir is kur jus tu pasaku prikuriate,visokiu istoriju nebutu,kur tas kudikis (skiepijat gi jau nuo kudikystes) gali uzsikresti stablige,ar hepatitu,kokiose salygose tie tevai gyvena???Beje del gripo statistikos o kiek tu numirusiu buvo kurie isviso buvo neskiepyti jokiu skiepu???Beje kas ten per skiepai kad pastoviai reikia persiskiepyti????Niekas nera pries skiepus,bet jus darykite juos be toksinu ir vienvalentes,ir tokius kad be jokiu revakcinavimu tada ir problemu nebebus…


Pasistengsiu atsakyti į šiuos klausimus.

**Kodėl vakcinavimas rūpi?**

> kas per teorija apie bandos imuniteta,tipo skiepitieji apsaugo neskiepitus,tai ko jus skiepitieji bijote,pasiskiepijote ir nebijokite kas ten skiepijos ar ne ne jusu reikalas.


Kaip jau minėjau originaliame įraše, bandos imunitetas apsaugo ne tik nesiskiepijusius savo sprendimu, bet ir vaikus per mažus skiepijimui bei žmones, kuriems vakcinavimas nesukėlė reikiamos imuninės reakcijos.
Pvz. Lietuvoje vaikai nuo tymų, epideminio parotito, raudonukės yra skiepijami slaukę 15-16,5 mėn. amžiaus. (Vakcinavimo kalendorius pateiktas [čia](http://www.medcentras.lt/lt/paslaugos/kitos-paslaugos/skiepai/skiepai-vaikams/), be to radau pranešimą, kad vakcinavimo kalendorius bus [papildomas](http://pranesimai.elta.lt/news/public_view/69647) nuo 2014 spalio).

Tad yra kelios priežastys kodėl man rūpi:
1. anti-vakcinavimo judėjimo atstovai ne tik patys priima prastus sprendimus, bet ir skatina kitus žmones elgtis rizikingai
2. nevakcinuoti žmonės kelia riziką man, mano giminėms ir artimiesiems
3. man rūpi mano visuomenės gerovė (lygiai taip pat kaip man rūpi, kad chuliganai neįspirtų senutei į koją, kad plėšikai iš jos neatimtų rankinės, kad telefoniniai sukčiai iš jos neišviliotų juodai dienai skirtų santaupų).


**Ar yra žmonių, kurie paprasčiausiai per jauni užsikrėsti?**

> Ir is kur jus tu pasaku prikuriate,visokiu istoriju nebutu,kur tas kudikis (skiepijat gi jau nuo kudikystes) gali uzsikresti stablige,ar hepatitu,kokiose salygose tie tevai gyvena???


[Hepatito B virusas perduodamas](http://en.wikipedia.org/wiki/Hepatitis_B#Transmission) per sąlytį su užkrėstu krauju arba kūno skysčiais turinčiais kraujo. Galimos perdavimo formos apima lytinius santykius, kraujo (ar kraujo produktų) perpylimą, daugkartinį naudotų švirkštų adatų naudojimą ir perdavimą iš motinos vaikui gimdymo metu. Hepatito B virusas gali būti perduotas tarp šeimos narių, pavyzdžiui per pažeistos odos ar seilių turinčių hepatito B viruso susilietimą. Bent 30% hepatito B užkrėtimų tarp saugusių rizikos faktorius sukėlęs užkrėtimą nėra nustatomas.

Tad, hepatitu B užsikrėsti lengva, pvz. tavo vaiko teta, hepatito B nešiotoja, pabučiuotų tavo vaiką į kaktą.

**Nirvanos klaida**

> Beje del gripo statistikos o kiek tu numirusiu buvo kurie isviso buvo neskiepyti jokiu skiepu???Beje kas ten per skiepai kad pastoviai reikia persiskiepyti????
> 
> Niekas nera pries skiepus,bet jus darykite juos be toksinu ir vienvalentes,ir tokius kad be jokiu revakcinavimu tada ir problemu nebebus...


Šie teiginiai yra grįsti mąstymo klaida, kuri vadinama "[nirvanos klaida](http://en.wikipedia.org/wiki/Nirvana_fallacy)". Ši klaida pasireiškia tuo, kad realūs problemų sprendimai yra atmetami dėl to, kad jie nėra tokie patys, kaip idealizuoti utopiniai (ir svarbiausia - neegzistuojantys) problemų sprendimai. Tai yra analogiška raginimui nesinaudoti automobiliais, nes automobilis gali pergabenti vienu metu tik 5 žmones, nepergabena jų šviesos greičiu, o tik 50 km/h greičiu miesto ribose.

Kaip ten bebūtų šioje komentaro dalyje visgi yra užkoduoti net keli klausimai:

> Kodėl naudojamos dvivalentės/trivalentės/keturvalentės vakcinos?


Kiek suprantu, tai daroma dėl to, kad taip sukeliama mažiau nepatogumų vakcinuojamiems asmenims, reikalauja mažiau gydytojų laiko (gydytojai beveik visur pasaulyje yra labai ribotas resursas) ir yra pigiau.

> Kas yra toksinai? Ar jie naudojami vakcinose?


Tai karty yra ir labai sudėtingas klausimas ir labai paprastas klausimas. Jeigu norite pasidomėti plačiau - skaitykite angliškai [čia](http://en.wikipedia.org/wiki/Toxin). O jeigu paprastai, tai yra labai svarbūs du dalykai:
1. svarbiausia yra tai, kad anti-vakcinavimo ideologai dažniausiai gąsdina medžiagomis, kurios iš tikro yra nepavojingos, tad rekomenduoju domėtis konkrečiomis medžiagomis ir jų saugumu/žala, kol to nepadarysite sunku jūsų susirūpinimą priimti rimtai
2. o antras ypač svarbus dalykas yra dozė - galima perdozuoti kone bet kurios medžiagos (pvz. vandens), ir, analogiškai, kone visos medžiagos turi saugias dozes.



> Kodėl reikia vakcinuoti iš naujo (pvz. nuo gripo reikia skiepytis kasmet)?


Dėl to, kad [virusai mutuoja](http://en.wikipedia.org/wiki/Influenza#Vaccination), o imuninė sistema nėra stebuklinga. Imuninė sistema sugeba atpažinti ne kažkokį abstraktų gripo virusą, o tik konkrečias gripo viruso dalis. Deja, lengviausiai atpažįstama gripo viruso dalis yra ta, kuri  mutuoja sparčiausiai.

**Skiepykitės ir vakcinuokite vaikus**

Šalutinės vakcinų reakcijos (pvz skiepytos vietos paraudonavimas) yra daug lengvesnės už ligų komplikacijas:
* Štai praėjusiais metais Naujojoje Zelandijoje [nuo kokliušo mirė mergaitė](http://www.stuff.co.nz/national/health/9768583/Whooping-cough-death-spurs-call-for-vaccinations), kuri gimė kiek per anksti ir buvo per jauna vakcinavimui.
* Pernai Naujojoje Zelandijoje [stabligė](http://netikiu.com/2013/02/04/vakcinuokite-vaikus/) prie invalido vežimėlio daugiau nei metams prikaustė nevakcinuotą vaiką.


Tad pabaigai nuraminimui lietuviškų [medikų](http://www.balsas.lt/naujiena/778135/skiepu-voratinkliai-kiek-lietuvoje-neskiepytu-vaiku/2) statistiką:

> 
> Nors internete tėvai atvirai dalijasi bauginančiomis istorijomis, kaip skiepai sužalojo jų vaikus, [Užkrečiamųjų ligų ir AIDS centro visuomenės sveikatos specialistės] E. Paužaitės teigimu, mūsų šalyje tokių atvejų nėra buvę: „Kasmet Lietuvoje užregistruojama apie 50 nepageidaujamų reakcijų į skiepą. Dažniausiai nepageidaujama reakcija registruojama į BCG (tuberkuliozės) vakciną – patinsta, parausta ar yra skausminga dūrio vieta, laikinai šiek tiek pakyla kūno temperatūra. Nėra užfiksuota atvejų, kad skiepai būtų sukėlę ilgalaikių ar nepagydomų neigiamų pasekmių asmens, ypač vaiko, sveikatai. Lietuvoje Užkrečiamųjų ligų ir AIDS centras ir Valstybinė vaistų kontrolės tarnyba vykdo griežtą nepageidaujamų reakcijų į skiepą registraciją ir stebėseną.“


