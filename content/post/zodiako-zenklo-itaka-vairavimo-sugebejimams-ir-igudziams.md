---
aliases:
- /2012/01/04/zodiako-zenklo-itaka-vairavimo-sugebejimams-ir-igudziams/
author: linasj
categories:
- sveikas-protas
date: '2012-01-04T04:04:52+00:00'
publishDate: '2012-01-04T04:04:52+00:00'
tags:
- astrologija
- horskopas-vairuotojams
- horskopas-vairuotojui
- vairuotojai
- zodiakas
- zodiako-zenklas
title: "Zodiako ženklo įtaka vairavimo sugebėjimams ir įgūdžiams"
---

![Sudaužytas automobilis. Ir šūkis: Astrologijos mokslas rodo, kad labiausiai tikėtina, jog šį automobilį vairavo dvynys, ir kad mažiausiai tikėtina, jog šį automobilį vairavo dvynys](http://static.zooomr.com/images/10143042_f7dc24affd_o.jpg)

***Trumpai: Zodiako ženklai vairavimo įgūdžiams įtakos neturi.***

Įvairios draudimo kompanijos atliko bent tris tyrimus, kuriais jie "pademonstravo" kaip zodiako ženklas įtakoja vairuotojų įgūdžius ir sugebėjimus.

Štai JAV draudimo kompanija Allstate Insurance  [atliko analizę](http://money.msn.com/saving-money-tips/post.aspx?post=7e2e7469-2f32-4c49-a3c2-54bda9bb436b) ir nustatė, kad vairuotojai gimę po **mergelės** ženklu padarė **daugiausiai avarijų**! O **mažiausiai -** po **skorpiono**.

Kita vertus atlikus bent šiokį tokį [duomenų](https://docs.google.com/spreadsheet/ccc?key=0Aj-CIWtac9apdEN0UVZVNXpORWswMmFYaERGSExTWXc) pataisymą, kad jie taptų palyginamais (kadangi zodiako ženklų trukmė ne vienodai, tai reikia skaičius sulyginti šiek tiek. Taip pat, deja turiu daryti ne visai tikslią prielaidą, kad kiekvieną metų dieną gimsta vienodas žmonių skaičius) - išaiškėja, kad **pavojingiausi** vairuotojai - po **vėžio** ženklu gimę žmonės, o **saugiausi** - po **avino**.

Tačiau Australijos Suncrop Metaway [išanalizavę](http://money.msn.com/saving-money-tips/post.aspx?post=7e2e7469-2f32-4c49-a3c2-54bda9bb436b) 160000 autoįvykių išsiaiškino, kad žmonės gimę po **dvynio** ženklu yra **pavojingiausi** vairuotojai, o **ožiaragiai - saugiausi**.

O štai InsuranceHotline.com [išanalizavę](http://money.msn.com/saving-money-tips/post.aspx?post=7e2e7469-2f32-4c49-a3c2-54bda9bb436b) 100000 žmonių profilius išsiaiškino, kad žmonės gimę po **žuvies** ženklu yra **pavojingiausi** vairuotojai, o **dvyniai - saugiausi**.

Iš straipsnio [Lietuvos ryte](http://www.lrytas.lt/-13255149041325034203-astrolog%C5%B3-i%C5%A1vada-labiausiai-avaringi-vairuotojai-svarstykl%C4%97s-saugiausi-li%C5%ABtai.htm) mes sužinome, kad:

> Didžiosios Britanijos saugaus eismo ekspertai atliko didžiulį darbą, išanalizavę daugiau kaip 100 tūkst. draudimo kompanijų klientų bylų. Tačiau buvo nagrinėjami ne tik autoįvykiai, kai išmokėtas draudimas, bet ir paprasti eismo taisyklių pažeidimo atvejai. Tokiu būdu profesionaliems astrologams atsirado proga išsiaiškinti pavojingiausius ir saugiausius Zodiako ženklus.
> 
> [...]
> 
> **Labiausiai avaringi vairuotojai – Svarstyklės**. Šio ženklo žmonės gana ilgai svarsto, kokį priimti sprendimą, abejoja, dvejoja. O kelias, žinia, reikalauja greitos reakcijos ir iškilus avarinei situacijai reikia veikti akimirksniu.
> 
> [...]
> 
> **Saugiausias keliuose Zodiako ženklas – Liūtas**. Tai ryžtingi, atkaklūs žmonės, visados ir visur stengiasi būti pirmi. Ne išimtis ir vairuojant automobilį. Ir, sprendžiant pagal statistikos duomenis, jiems tai pavyksta.


**Išvada Nr 1.**

Taigi iš viso šito mes išsiaiškinome, kad dvyniai yra saugiausi ir pavojingiausi vairuotojai, o žuvys yra pavojingiausi, bet svarstyklės yra pavojingiausi. Taip pat išsiaiškinome, kad saugiausi yra liūtai, bet saugiausi yra ožiaragiai, o saugiausi - vėlgi dvyniai. Žinau žinau, gramatiškai netaisyklingi sakiniai, bet gan sėkmingai atspindi tyrimų rezultatus.

**Papildoma informacija**

Praėjusiais metais pasaulį "sudrebino" žinia, kad  laikui bėgant zodiako ženklai persislinko, ir dabar mes jau turime nebe 12, o 13 zodiako ženklų (tryliktasis yra - [gyvatnešys](http://lt.wikipedia.org/wiki/Gyvatne%C5%A1is)) ir visų jų pradžios nuo "standartinio" zodiako kalendoriaus persislinko. Kai kurie zodiako ženklai persislinko tik keliom dienom, kai kurios kone visu mėnesiu. Aukščiau pacituotas Allstate Insurance atsižvelgė ir į naująjį gyvatnešio ženklą ir į pasikeitusias zodiako ženklų datas.

Tiesa, vėliau Alstate Insurance [atsiprašė žmonių](http://money.cnn.com/2011/02/02/news/companies/allstate_zodiac/index.htm) už tai, kad taip kvailai pajuokavo ir užtikrino, kad jie į draudimą žiūri rimtai ir daugiau neskelbs tokių beprasmių tyrimų, net ir pašmaikštavimo tikslais.

**Išvados**

Zodiako ženklai įtakos vairavimo įgūdžiams ir sugebėjimams neturi, o tyrimų rezultatai būtent tą ir rodo - keletas atskirai atliktų tyrimų rodo tik atsitiktinį rezultatų šokinėjimą nuo vieno ženklo prie kito, tai ko ir tikimės iš beprasmio duomenų skirstymo į atsitiktinai parinktas grupes. O astrologų racionalizacijos žiūrint į rezultatus yra tiesiog paprastas šūdmaliavimas, kurį jie visų tų tyrimų atvejais sugalvoja tiesiog atsižvelgdami į jau turimus rezultatus. O tas tyrimas, kuris pateikia skaičius, nerodo jokio statistinio ryšio tarp [žmogaus](http://money.msn.com/auto-insurance/article.aspx?post=7e2e7469-2f32-4c49-a3c2-54bda9bb436b) gimimo dienos ir avarijų skaičiaus.
