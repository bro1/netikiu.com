---
aliases:
- /2012/01/11/masazo-salonu-paslaugos/
author: linasj
categories:
- sveikata-ir-medicina
date: '2012-01-11T15:19:06+00:00'
publishDate: '2012-01-11T02:06:16+00:00'
tags:
- akupunktura
- aurikulas
- aurikulo
- diagnostika-pagal-ausis
- gydymas-lazeriais
- jurate-dalia-baroniene
- karolis-verbliugevicius
- matancios-rankos
- refleksologija
- refleksologe
- refleksoterapija
title: "Masažo salonas ir neveikiančios \"medicinos\" paslaugos"
---

Iš [balsas.lt](http://www.balsas.lt/naujiena/573024/verslininkas-neregys-reikia-moketi-savo-trukumus-paversti-privalumais) sužinojau apie, tai, kad Švedijos ambasada apdovanojo neregį verslininką, kuris masažo salone įdarbina neregius ir silpnaregius.

> Švedijos ambasada, kasmet apdovanojanti perspektyviausius verslininkus, Lietuvos jaunojo verslininko titulą šiemet skyrė Karoliui Verbliugevičiui. Būdamas 19 metų, jis neteko regėjimo, bet ryžtas kabintis į gyvenimą ir siekti savo tikslų davė vaisių. Prieš septynerius metus su bendraminčiais atidaręs masažo saloną „Matančios rankos“ verslininkas neabejoja, kad sėkmę versle lemia atkaklumas, sunkus darbas ir ėjimas į priekį nepaisant gyvenimiškų sunkumų.
> 
> [...]
> 
> Pats neradau darbo, nors turėjau išsilavinimą, buvau baigęs universitetą. Kur ėjau darbintis, man susidarė toks įspūdis, kad darbdaviai kreipia dėmesį ne ten, kur turėtų. Darbdavys turėtų matyti žmogaus gebėjimus, vertinti patirtį, o dauguma jų matė tik mano negalią. Kai pastovaus darbo niekaip nepavyko susirasti, nusprendžiau, kad galbūt reikia susikurti darbo vietą pačiam. Tuo metu susiklostė palankios aplinkybės, nes turėjau draugų, kurie taip pat nemato, ir kaip tik buvo įgiję masažuotojų specialybę, turėjo praktikos. Aš pats turėjau vadybos žinių. Susibėgę pasikalbėjom, sujungėm jėgas ir susikūrėme sau darbo vietas.
> 
> [...]
> 
> Masažo, kineziterapijos, akupunktūros paslaugas teikiantys darbuotojai arba visiškai nemato, ar mato silpnai. Kita personalo dalis, pavyzdžiui, administratoriai negalios neturi, jie padeda nematantiesiems darbuotojams. Išeina toks abipusis bendravimas, kai vieni kitiems padedame. Šiandien mes turime 26 darbuotojus, iš kurių 20 turi negalią. Mūsų koncepcija tokia, kad priimdami žmogų į darbą, pirmenybę teikiame darbuotojui su negalia.


Jeigu tai būtų tik masažo salonas, žinoma, pločiau katučių ir džiūgaučiau, kad Lietuvoje yra tokių šaunių žmonių, kurie nepaisydami sunkumų kuria ateitį sau ir kitiems! Bet... jeigu aš būčiau prizų teikėjas, aš atsižvelgčiau ne tik į verslininko ir į jo samdinių neįgalumą, o ir į tai, kokiu verslu jis užsiima. Masažo saloną, kuris pardavinėja žmonėms neveikiančias sveikatos priemones masažo salonu jau kažkaip nebeišeina pavadinti. Koks čia terminas labiau tiktų... gal masažo ir šundaktarių salonas?

Pvz. štai keletas šio šundaktarių salono paslaugų:

Pirmoji paslauga - diagnostika pagal ausis

> Sveikatos diagnostika ([aurikulo diagnostika](http://www.matanciosrankos.lt/index.php?module=navigation&id=52))
> 
> Sveikatos diagnostika pagal ausies taškus – išaiškiname organizmo problemas, nurodome nesveikus organus ir būdus juos išgydyti.


Klausiate, kas ta [aurikulo](http://en.wikipedia.org/wiki/Auriculotherapy) diagnostika? Ogi, tai - niekuo nepagrįstas pseudomokslinis tikėjimas, kad ausys yra viso žmogaus kūno būklės "žemėlapiai", pagal kuriuos galima nustatyti bet kokio organo ligą.

Antroji paslauga - akupunktūra

> [Akupunktūra](http://www.matanciosrankos.lt/index.php?module=navigation&id=50)
> 
> Šiuo metodu gydo regėjimo negalią turinti gydytoja refleksoterapeutė Jūratė Dalia Baronienė.
> 
> Patvirtinta, kad akupunktūra dažnai yra efektyvesnė net už vaistus, kurių Jums gali nebereikėti!
> 
> Akupunktūrą taikome esant nerviniam pervargimui, nugaros skausmams, virškinimo sutrikimams, nutukimui, kvėpavimo ir širdies ligoms, egzemai, migrenai, nemigai, menopauzei, PMS, akių ligoms, šlapimo ir lytinių organų ligoms, nusilpusiam imunitetui.


Kad akupunktūra neveikia išsiaiškinome jau seniai. Vos tik atliekamas koks didesnis ir gerai kontroliuojamas tyrimas išaiškėja, kad akupunktūros efektas toks pats kaip ir placebo. (Pvz [čia](http://theness.com/neurologicablog/index.php/more-evidence-that-acupuncture-is-a-placebo/), [čia](http://www.sciencebasedmedicine.org/index.php/nc/) ir [čia](http://theness.com/neurologicablog/index.php/acupuncture-does-not-work-for-ivf/)).

Trečioji paslauga - akupunktūra lazeriais

> [Lazerio terapija](http://www.matanciosrankos.lt/index.php?module=navigation&id=51)
> 
> Šiuo metodu gydo regėjimo negalią turinti gydytoja refleksoterapiautė Jūratė Dalia Baronienė.
> 
> Taikant lazerio terapijos procedūras, greitai išgydome lūžusius kaulus, dvylikapirštės žarnos ar skrandžio opas, radikulitą, ūminį bronchitą, sinusitą, bei daugelį kitų ūminių ir lėtinių ligų.


Kaip jau minėjau anksčiau, tai, kad adatas pakeisite lazeriais, jų efektas nepasikeis, efektas kaip buvo, taip ir liks tik placebas.

O jeigu iškilo klausimas, kas yra ta refleksoterapija, tai ko gero nelabai nustebsite, kad ir tai yra niekuo su medicina nesusijęs dalykas. Refleksoterapija ar [refleksologija](http://en.wikipedia.org/wiki/Reflexology) yra tik tikėjimas, kad žmogaus pėdose yra viso kūno "žemėlapis" ir kad masažuojant pėdas bus paveikiami tą "žemėlapį" atitinkantys organai.

**Išvados**

Į masažo saloną eikite masažo. O jeigu masažo salone jums pasiūlys kokią nors diagnostiką ar terapiją, geriau pasikonsultuokite su tikru gydytoju, kad netektų švaistyti pinigų neveikiantiems niekams.

O jeigu kada nuspręsite įteikti prizą kokiam verslininkui, pasidomėkite ne tik tuo, ką jis įdarbina, bet ir kokias paslaugas teikia jo įmonė. Gal persigalvosite.
