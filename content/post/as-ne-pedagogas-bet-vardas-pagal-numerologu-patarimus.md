---
_publicize_pending:
- 1
aliases:
- /2014/05/19/as-ne-pedagogas-bet-vardas-pagal-numerologu-patarimus/
author: linasj
categories:
- sveikas-protas
date: '2014-05-19T11:06:11+00:00'
geo_public:
- 0
publishDate: '2014-05-19T11:06:11+00:00'
tags:
- numerologija
title: "A\u0161 ne pedagogas, bet... vardas pagal numerolog\u0173 patarimus"
---
Alfa [rašo](//www.alfa.lt/straipsnis/16212686/testas-ka-lemia-vaiko-vardas):

> Gimus vaikui, didžiausi mūšiai vyksta dėl vardo. Į lemiamą kovą įsitraukia kelių kartų atstovai, nes visi turi ką šia tema pasisakyti. Taip pat visi reaguoja labai jautriai ir audringai, kai tėvai nusprendžia nepaisyti jų nuomonės.
> 
> Jei gimdytojai vadovautųsi ne emocijomis, o faktais, tarkime, skaičiais, greičiausiai apsispręsti būtų lengviau.
> 
> Pasak numerologų, kiekvienas skaitmuo turi tam tikras vibracijas. O tai veikia vardo savininką, netgi lemia jo likimą.
> 
> Pasižiūrėkite į lentelę [pateikta straipsnyje] ir suskaičiuokite. Sudėkite vaiko vardo raides, tai yra jas atitinkančius skaičius, iki tol, kol liks vienaženklis skaičius nuo 1 iki 9. Tarkime, berniuko vardas yra Majus: 4+1+1+3+1=10; 10=1+0=1. Majaus vardo skaičius yra vienetas.


Toliau dalinami patarimai:

> Vaikams, kurių skaičius yra 1: Nepataikaukite ir nenusileiskite visiems jų reikalavimas ar pageidavimams. Kitaip namuose turėsite mažą direktorių ar direktorę.
> 
> Vaikams, kurių skaičius yra 2: Neskubinkite ir nemuštruokite šių vaikų. Jiems reikia ramybės ir saugumo.
> 
> Vaikams, kurių skaičius yra 3: Veskite juos į lauką! Eikite pasivaikščioti, į žaidimo aikšteles ar stadionus.
> 
> Vaikams, kurių skaičius yra 4: Neskubinkite jų. Šie vaikai jaučiasi laimingi, kai jiems leidžiama judėti savu ritmu.
> 
> Ir taip toliau...


Aš ne tik kad nesu daktaras, bet nesu ir pedagogas... tada galiu pasidalinti ir savo pedagogine išmintimi. Jeigu teisingai suprantu tuos numerologų patarimus, tai

Nieko tokio, jeigu pataikausite ir nusileisite visiems vaikų, kurių skaičius 2-9, reikalavimams ir pageidavimams.

Skubinti ir muštruoti vaikus, bei nesuteikti jiems ramybės ir saugumo yra visiškai tinkama vaikams, kurių skaičius nėra 2.

Patarimas neleisti vaikų į lauką, žaidimo aikšteles ir stadionus, visiškai netrukdys vaikams, kurių skaičius 1, 2, 4, 5, 6, 7, 8, 9 būti laimingais.

Taip pat, 90% vaikų (tiems, kurių skaičius nėra 4) visiškai netrukdys, jeigu juos visuomet skubinsite ir neleisite jiems judėti savu ritmu.

**Trumpai**

Numerologija yra ne kas kita, kaip beprasmis žaidimas skaičiais, neturintis nieko bendro su realybe. Tad pacituosiu [Vikipediją](http://lt.wikipedia.org/wiki/Numerologija#Veikimas):

> Vienas iš svarbiausių faktorių, dėl kurių tikima numerologija, yra selektyvus mąstymas bei atmintis. Žmonės dažniau linkę įsidėmėti teoriją patvirtinančius faktus ir pamiršti jai prieštaraujančius arba nepatvirtinančius. Todėl jei bent tris kartus kažkur susiduria su konkrečiu skaičiumi, gali laikyti, kad tai yra numerologijos patvirtinimas, o tas skaičius turi jam kažkokią mistinę prasmę. Tai patvirtina ir dažniausiai okultiniais laikomi skaičiai – dauguma jų yra ne didesni už dešimt, mažai – nuo dešimt iki dvidešimt, ir turbūt joks numerologija tikintis žmogus nelaiko triženklio skaičiaus svarbiu savo gyvenime. Susidurti su mažais skaičiais yra daugybė progų: butų numeriai, klasės mokinių sąrašas, vieta autobuse ir taip toliau. Didesni skaičiai kasdieniniame gyvenime pasitaiko rečiau, o įsiminti tuos atvejus – sunkiau. Žmonės ignoruoja atvejus, kai jų „reikšmingieji“ skaičiai gyvenime nepasirodo, o tokie atvejai žymiai dažnesni.


