---
_publicize_pending:
- 1
aliases:
- /2014/03/23/ka-reiskia-nezinau-apginkime-niuansus/
author: linasj
categories:
- sveikas-protas
date: '2014-03-23T08:37:12+00:00'
publishDate: '2014-03-23T08:37:12+00:00'
tags:
- apklausu-interpretavimas
- statistika
- statistikos-intepretavimas
title: "K\u0105 rei\u0161kia \"ne\u017Einau\"? Apginkime niuansus!"
---
Delfi [rašo](http://www.delfi.lt/news/daily/lithuania/romeo-ir-dziuljetos-lietuvoje-nepageidaujami-arba-kaip-ispirkti-kalte-jei-paaugle-nescia.d?id=64196808) apie apklausą dėl paauglių sekso:

> 
> 
> 
> |  |  |
> | --- | --- |
> | **Jūsų nuomone, jei seksu užsiima paaugliai, ar reikėtų juos bausti? (proc.)** |  |
> | Taip | 17,2 |
> | Ne | 27,3 |
> | Jeigu jie iki 14 metų amžiaus - bausti tėvus | 10,8 |
> | Jeigu jie iki 16 metų amžiaus - bausti tėvus | 17,0 |
> | Nežinau | 27,7 |
> | Iš viso: | 100 |
> 
> 
> 




Pati apklausa man  nelabai užkliuvo, rezultatai - įdomūs ir verti dėmesio, tačiau "eksperto" interpretacija - man užkliuvo:

> Komentuodamas apklausą medicinos psichologas, seksologas Andrius Kaluginas išskyrė gausiausią grupę respondentų – 27, 7 proc., kurie į klausimą apie bausmes už seksualinius nepilnamečių santykius atsakė „nežinau“.
> 
> „Beveik trečdalis žmonių neturi nuomonės. Tai yra labai įdomu. Tačiau kas turi turėti nuomonę: Baudžiamasis Kodeksas, aplinka, visuomenė, Bažnyčia, politikai, Seimas, Grybauskaitė - kas? Ką reiškia „nežinau“? Arba tu toleruoji, kai tavo vaikai trinasi pakampėmis ir mylisi su kitais paaugliais arba netoleruoji“, - kalbėjo Pasaulinės seksualinės sveikatos organizacijos koordinatorius Lietuvoje.
> 
> Toks didelis neturinčiųjų nuomonės procentas, specialistui užkliuvo, „nes tai reiškia, kad apie trečdalis žmonių nežino, kaip auklėti savo vaikus“.
> 
> „Atėjo keturiolikmetis namo ir sako, kad ką tik santykiavo su bendraklase. O tėvas nežino – gerai tai ar blogai! Tada ir vaikas nežino. Šitoje srityje bent jau tėvams turėtų būti aiškumas – toleruoja ir jiems „dzin“ ar griežtai sako „ne“. Ir tik po to sprendžiama, kaip auklėti vaiką, kažkaip su juo kalbėti. Todėl minėtoje apklausos lentelėje atsakymų „nežinau“ turėtų būti minimaliai, iš viso nulis. Nes čia negali būti abejingų žmonių!“, - įsitikinęs medicinos psichologas.


Užkliuvo tai, kad tokiu sudėtingu klausimu net 72,3% apklaustųjų turėjo konkrečią nuomonę. Pradžiai - lietuvių kalbos pamoka:
* nežinojimas, nėra tas pats, kas nuomonės neturėjimas
* nežinojimas nėra tas pats, kas nerūpėjimas arba abejingumas


Štai gan akivaizdus pavyzdys: Ar mokslininkams rūpi, kaip atsirado gyvybė? Taip. Ar mes žinome, kaip ji atsirado? Ne! Su faktiniais klausimais - gan paprasta.

Tačiau baudimas už "paauglių seksą" yra daug sudėtingesnis - tai ne faktinis, tai socialinis/moralinis klausimas. Sunkių moralinių klausimų, į kuriuos vieno atsakymo nėra ir net neturėtų būti yra apstu.

Pavyzdžiui, ar reikia drausti abortus? Nežinau! Koks vaisiaus amžius? Ar yra rizika, motinos sveikatai ar gyvybei? Ar žinoma apie vaisiaus apsigimimus? Ar žinoma apie pavojingas genetines ligas?

Ar reikia bausti rūkančius? Nežinau! Ar jie rūko vaikų darželyje? Ar jie rūko lauke? Jeigu apribosime rūkančiųjų laisvę, ar tai privers prie kitų draudimų? Kokio didumo bausme? Ko siekiama bausme?

Tokie niuansai, turėtų kiekvieną žmogų, kuriam rūpi vienas ar kitas moralinis klausimas pastūmėti link vienintelio "pilko" atsakymo - "nežinau". Bet kuris juodas ar baltas atsakymas bus neišsamus ir dažniausiai rodys tik arba pritarimą bendram principui (pvz. apskritai drausti abortus/apskritai leisti abortus) arba tai, kad žmogus yra neapsvarstęs to klausimo niuansų.
