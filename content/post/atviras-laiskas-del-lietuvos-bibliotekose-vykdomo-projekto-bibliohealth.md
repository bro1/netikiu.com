---
_oembed_6aabc799181e9e8d084292e6c57c0891:
- '{{unknown}}'
aliases:
- /2012/02/29/atviras-laiskas-del-lietuvos-bibliotekose-vykdomo-projekto-bibliohealth/
author: linasj
categories:
- sveikata-ir-medicina
date: '2012-02-29T05:04:56+00:00'
publishDate: '2012-02-29T05:04:56+00:00'
tags:
- atviras-laiskas
- bibliohealth
- filomena-taunyte
title: "Atviras lai\u0161kas d\u0117l Lietuvos bibliotekose vykdomo projekto BiblioHealth"
---
Gerbiama Jurga ir Edita,

kreipiuosi į jus šiuo atviru laišku dėl jūsų vykdomo projekto [BiblioHealth](http://www.kvb.lt/index.php?option=com_content&task=view&id=3131), kurio tikslas yra "patikimos sveikatos informacijos sklaida vyresnio amžiaus žmonėms".

Mane neramina tai, kad išsamesniame projekto aprašyme šis tikslas nustumiamas į šalį ir jau teigiama:

> KAVB bendradarbiaudama su medikais, psichologais, žiniasklaidos atstovais ir jogos specialistais sieks pagerinti patikimos sveikatos informacijos, aktualios vyresnio amžiaus žmonėms, prieinamumą KAVB ir Kauno regiono bibliotekose. Projektu siekiama skatinti vyresnius žmones propaguoti sveiką gyvenseną, domėtis netradicine medicina, naudotis patikimais sveikatos informacijos šaltiniais (knygomis, elektroniniais išteklias).


Akivaizdu, kad netradicinės medicinos propagavimas tikrai nepakliūna į "patikimos sveikatos informacijos sklaidą", nes pagal apibrėžimą "netradicinė medicina" yra ta, kuri:
* yra neištirta
* yra ištirta ir yra nustatyta, kad ji neveikia


Vasario 28 dieną jūsų projekto [organizuotas renginys](http://sc.bns.lt/index.php?item=124856&id=1&subid=6) buvo skirtas autorei F. Taunytei, kuri propaguoja žinomai neveikiančius gydymo būdus :

> Naujoje knygoje gydytoja ne tik kalba apie dvasios ir kūno ligų gydymą, bet ir leidžiasi į tikro lietuvio paieškas. Ji svarsto, kokiomis dorybėmis ir ydomis pasižymi lietuviai ir kaip tautos charakterio savybės paveikia valstybės gyvenimą. F. Taunytė nepamiršta ir praktinių sveikos gyvensenos patarimų. Nemažai dėmesio skiria mitybai, kalba apie pasninkavimą ir gydomąjį badavimą, pateikia įvairių vaistažolių antpilų receptų. Autorė rašo ir apie akupunktūrą, akupresūrą, aiškina, kaip atpažinti ligas pagal akies rainelę.


Mano žiniomis, visi tinkamai kontroliuoti tyrimai rodo, kad akupunktūra, akupresūra ir ligų nustatymas pagal akies rainelę yra pseudo gydymo metodai, kurių efektyvumas niekuo nesiskiria nuo placebo (kitaip tariant - neveikia!).

Manau, kad jūsų projekto tikslas "patikimos sveikatos informacijos sklaida vyresnio amžiaus žmonėms" yra labai svarbus ir linkiu sėkmės jį įgyvendinant!
Tačiau tai, kad nepaisydami šio tikslo platinate neteisingą, klaidinančią ir nepatikimą informaciją, jūs kenkiate ne tik savo reputacijai, bet, svarbiausia, kenkiate tiems žmonėms, kuriems norite padėti.
Laiško kopiją taip pat siunčiu šiems LR Sveikatos Apsaugos Ministerijos Visuomenės sveikatos departamento darbuotojams:


* Audrius Ščeponavičius
* Jūratė Martinonienė
* Simona Černeckytė



Laiško kopiją skelbiu ir svetainėje [http://netikiu.com](http://netikiu.com/)


Pagarbiai
Linas Jakučionis

**Autoriaus pastaba:**Originalus laiško formatavimas pakeistas labiau tinkamu interneto svetainei.
